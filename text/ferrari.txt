Scuderia Ferrari je utemeljena 1929. godine u Bologni, a utemeljitelj je Enzo Ferrari prema kome je i dobila ime. Na početku su bili službena momčad tvrtke Alfa Romeo, te su se i natjecali pod imenom Alfa Romeo. 1948. su opet sudjelovali pod nazivom Ferrari, a 1950. su se pridružili Formuli 1. Danas su najstariji tim u F1, te imaju najviše pobjeda u utrkama, te najviše osvojenih prvenstava. Imaju 227 pobjeda u utrkama, 16 konstruktorskih prvenstava, te 15 vozačkih prvenstava, a sveukupno su pristupili 939 utrka F1. Prvu utrku F1 koju su osvojili je VN Velike Britanije 1951. godine, a vozač je bio Jose Froilan Gonzalez, dok je prvo prvenstvo koje su osvojili je bilo 1952. s Albertom Ascarijem. Zadnje prvenstvo koje su osvojili je bilo 2007. godine s Kimijem Raikkonenom, a zadnja utrka koju su osvojili je ovogodišnja VN Monaka sa Sebastianom Vettelom. Najuspješniji vozač Ferrarija je Michael Schumacher koji je sa Scuderijom osvojio čak 5 prvenstava. Najuspješniji bolid Ferrarija je F2002 koji je korišten u sezoni 2002. i 2003. godine, te je osvojio oba konstruktorska i vozačka prvenstva. Poznati vozači F1 koji su vozili za Ferrari su Jean Alesi, Fernando Alonso, Mario Andretti, Alberto Ascari, Rene Arnoux, Rubens Barrichello, Gerhard Berger, Juan Manuel Fangio, Giancarlo Fisichella, Dan Gurney, Phil Hill, Jacky Ickx, Eddie Irvine, Niki Lauda, Nigel Mansell, Felipe Massa, Alain Prost,  Jody Scheckter, Michael Schumacher, John Surtees, Gilles Villeneuve i trenutno Kimi Raikkonen i Sebastian Vettel.